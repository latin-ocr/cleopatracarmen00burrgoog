9

Plebs eflusa ruit vario, stipataque navis
Adventum exspectat, quae mox adlabitur amnem
Splendida per medium. Costis illisus aenis
Luce repercutitur rutila sol, iamque putarit
Serus agens summo pastor de monte capellas
Accensam flagrare ratem et fluvialibus undis
Spargere Vulcanum: in ventos diffundit odores
Porrecta aurato velorum purpura malo;
Aurum puppis habet, refluosque argenteus ordo
Remorum in numerum fluctus ferit. Ipsa cubili
Sublimis regina sedet ; tentoria tenui
Lucida circumeunt filo formamque iacentis
Oraque nec celant nec conspicienda profano
Tota simul praebent populo, studiumque videndi
Accendunt: hinc inde, deas imitata marinas,
Turba ministeriis famularum intenta vagatur,
Atque aliae sollerti intendunt carbasa tactu,
Una regit cursus clavumque ad litora torquet.
Hic ille opperiens reginam Antonius alto
Urbe sedet media solio cordisque tumultu
Ancipiti gestitque simul metuitque videre
Laudatam fama formam et contraria fatis
Ora suis: densa qualis sub fronde colubram
Vidit ubi latitantem avis, ala pendula librat
Se tremula, squamisque ferae splendentia pictis
Terga reformidat simul et miratur, et auro

 

