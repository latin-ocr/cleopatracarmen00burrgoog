12

Addit enim classes aeratas Actia bella,

Et convulsa maris luctantibus aequora remis,

Et simul Europae Libyaeque Asiaeque rubentem
Sanguine confuso pontum: se deinde vocato
Tradentem vento adponit trepidaque volantem
Reginam super alta fuga, et iam roboris ipsum
Immemorem antiqui fugientia vela secutum,
Dementem‚ nequeenim quantis sua cogitat auris
Difficili fortuna freto iactata laboret.

Quamquam vaesano nisi tum cessisset amori

Vi potuit propria fatis obstantibus unus
Pervicisse tamen toto et dominarier orbe.

Constitit amisso ductore exterrita classis:
Diversae effugiunt aliae, verruntque profundum,
Pars et perfidiam ducis indignata fugacis
Victori tradunt se ultro veniamque rogatam
Accipiunt. Ipse interea super aequora Caesar
Dis properat ventisque faventibus arbiter orbis,

Armorum Phariis iamque ingruit horror harenis;
Sedibus omnigenum primaevis monstra deorum
Longo curn plangore et barbarico ululatu
Expulsa aeternum caeli inter nubila quaerunt
Exsilium: vacuis armatam adstare Minervam
Templis respiciunt pavidi, Martemque Latini
Nominis auctorem, et torvo victricia voltu

 

